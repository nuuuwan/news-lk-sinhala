එන්නත්කරණයෙන් සාර්ථකම රටවල් දහය අතරට...

තවත් සති දෙකක් යන විට රටේ මුළු ජනගහනයෙන් 70%ක් පූර්ණ එන්නත්කරණයට ලක් වන බව වසංගත රෝග විද්‍යා අංශයේ ප්‍රධානී විශේෂඥ වෛද්‍ය සමිත ගිනිගේ ප්‍රකාශ කර ඇත. මේ වන විට එන්නත් මාත්‍රා දෙකම ලබාගෙන ඇති පිරිස මුළු ජනගහනයෙන් 58.3%ක් වෙති. එක් මාත්‍රාවක් ලබා ගත් පිරිස 67.4%ක් වෙති. වයස අවුරුදු විස්සෙන් ඉහළ සෑම පුද්ගලයකුටම පාහේ එක් මාත්‍රාවක් ලබා දී ඇත. 20න් ඉහළ ජනගහනයෙන් 87%කට එන්නත් මාත්‍රා දෙකම ලබා දී ඇත. මෙය සතුටුදායක තත්ත්වයකි. එන්නත්කරණය අතින් සාර්ථකම රටවල් දහය අතරට ශ්‍රී ලංකාව ද එක්ව සිටී. ආර්ථික අතින් බලවත් නොවන රාජ්‍යයක් වන ශ්‍රී ලංකාව මේ තත්ත්වයට පත්ව ඇත්තේ බලවත් කැපකිරීම නිසාය.

කුමන දේශපාලන විවේචන පැවැතිය ද, කුමන බාධා කිරීම් පැවැතිය ද කොවිඩ් පාලනය අතින් වාර්තාගත ජයග්‍රහණයක් අත්පත් කර ගැනීමට අපට හැකියාව ලැබී ඇත. මේ වන විට රටේ දෛනික කොවිඩ් මරණ ගණන දහය දක්වා පහළට ගෙන ඒමට අපට හැකි වී ඇත. දෛනික ආසාදිතයන්ගේ ගණන ද ශීඝ්‍රයෙන් පහළට ගමන් කරයි. මේ අතර රෝහල්වල පැවැති තදබදය අඩු වී ඇත. ඔක්සිජන් අවශ්‍යතාව අඩු වී ඇත. දැඩි සත්කාර ඒකක හිස් වන්නට පටන්ගෙන තිබේ. ලෝක තත්ත්වය ගතහොත් බ්‍රසීලය අලුත් කොවිඩ් රැල්ලකට මුහුණ දී සිටී. අමෙරිකාවේ දෛනික කොවිඩ් මරණ ගණන යළිත් ඉහළ ගොස් තිබේ. බ්‍රිතාන්‍යයේ නව වයිරස් ප්‍රභේද ව්‍යාප්ත වන්නට පටන්ගෙන තිබේ.

ලෝක මට්ටම සමඟ සසඳන විට අපේ කොවිඩ් පාලනය ඉතා සාර්ථක බව පෙනී යයි.

මේ වන විට ලෝකයේ දැඩි අවධානය යොමු වී ඇත්තේ කොවිඩ් පාලනය කරමින් ආර්ථිකය පණ ගන්වන්නේ කෙසේද යන්න කෙරෙහිය. එහිදී වැදගත් වන කරුණු දෙකක් තිබේ. පළමුවන්න නම්; කුමන හෝ උපාය මාර්ග ඔස්සේ කොවිඩ් පාලනය කළ යුතු බවය. යම් මට්ටමකින් හෝ කොවිඩ් පාලනය කරගන්නේ නැතිව ආර්ථිකය සක්‍රීය කිරීම අපහසුය. දෙවන්න කොවිඩ් පාලනයේ ප්‍රධාන සාධකය වන එන්නත්කරණය අපේක්ෂිත මට්ටමින් පවත්වා ගෙන යෑමය. රටක මුළු ජනගහනයෙන් 70%කට පමණ එන්නත් මාත්‍රා දෙකම ලබා දුනහොත් එතැන් සිට අලුත් ගැම්මක් ඔස්සේ ආර්ථික ක්ෂේත්‍රයට ප්‍රවේශ විය හැකිය. ශ්‍රී ලංකාව දරුවන්ගේ එන්නත්කරණයට ද යොමු වී ඇත. පසුගිය දින දෙක තුළ කොළඹ පාසල් දරුවන් දසදහසකට එන්නත් ලබා දීමට රජය සමත් විය. හෙටින් පසුව එන්නත්කරණය පාසල් වෙත ගෙන යෑමට නියමිතය.

එන්නත්කරණය පිළිබඳ වූ සාර්ථක ක්‍රමවේදයක් හා වැඩසටහනක් අප සතුව පවතී. එය එන්නත් ලබා ගැනීමේ සිට මහජනයාට එන්නත් ලබාදීම තෙක් සියලු අවස්ථා හොඳින් හසුරුවා ගෙන තිබේ. බොහෝ රටවල්වලට එන්නත් ලැබී නැත. එන්නත් ලබා ගැනීම පිළිබඳ උග්‍ර තරඟයේදී අප්‍රිකානු රටවල් පිටුපසට තල්ලු වී ඇත. එය කනගාටුවට කාරණයක් බව ලෝක සෞඛ්‍ය සංවිධානය ද සඳහන් කර තිබේ. ඇතැම් රටවල එන්නත්කරණය 10%කින් ඉහළට ගොස් නැත. මේ අවාසනාවන්ත තත්ත්වයට එම රටවල පාලකයන් හා ආණ්ඩු එක අතෙකින් වගකිව යුතුය. තව අතෙකින් එන්නත් නිෂ්පාදනය කරන රටවල් හා අදාළ සමාගම් වගකිව යුතුය. අපේ ජනාධිපතිවරයා එන්නත් ලබා ගැනීම සඳහා පෞද්ගලික මැදිහත්වීමක් ද සිදු කර තිබේ. එහි ප්‍රතිඵලය සාර්ථකය.

කොවිඩ් වසංගතයත් සමඟ රටවල් පවත්වා ගෙන යෑම අභියෝගාත්මක කාරණයක් බවට පත් වී ඇත. එහි ඇති සංකීර්ණ ස්වභාවය පැහැදිලි වන්නේ බලවත් රටවල් පවා පවතින තත්ත්වය යටතේ අර්බුදවලට තල්ලු වී තිබීමෙන්ය. ආණ්ඩුවල වියදම් ශීඝ්‍රයෙන් ඉහළ යන අතර ඊට වඩා වැඩි වේගයකින් ආදායම් පහළ යයි. රාජ්‍ය ආදායම් පහළ යෑම කොවිඩ් අර්බුදය තුළ මතු වූ ප්‍රධාන ගැටලුවකි. මේ අනුව රටවල් වසා තැබීම තව දුරටත් කළ නොහැකි බව දියුණු රටවල් වටහාගෙන තිබේ. ඕස්ට්‍රේලියාව තුළ මුළුමනින්ම කොවිඩ් පාලනය වී නැතත් ආණ්ඩුව රට විවෘත කළේය. පාසල් ද විවෘත කළේය. නව සාමාන්‍යකරණය තුළ එය කළ හැකිය යන්න බොහෝ දෙනකුගේ විශ්වාසය වී තිබේ. ශ්‍රී ලංකාව ද හෙට සිට ක්‍රමානුකූලව පාසල් විවෘත කිරීමට තීරණය කර ඇත. පළාත් අතර සංචරණ සීමාවන් පිළිබඳ තීරණය ද ඉක්මනින් ගත යුතුව තිබේ.

කොවිඩ් පාලනයේ වගකීම රටක රජය වෙත ඇති වගකීමක් සේ සැලැකිය හැකි වුව මහජනයා අතින් ද විශාල වැඩ කොටසක් ඉටු විය යුතු බව පිළිගත හැකි සත්‍යයකි. ඉන්දියාව වරක් කොවිඩ් වසංගතය තුළ අතිශය ඛේදනීය තත්ත්වයකට ඇද වැටිණි. ඊට මූලික හේතුව ලෙස හඳුනාගත්තේ මහජනයාගේ අමනෝඥ හැසිරීමය. ආගමික උත්සව නිසා ද, ගොවි උද්ඝෝෂණ නිසා ද කොවිඩ් ව්‍යාප්තිය ශීඝ්‍ර විය. ඉන්දියාවේ ඇතැම් ප්‍රාන්තවල ජනතාව එන්නත් ප්‍රතික්ෂේප කොට මිථ්‍යා විශ්වාස පසුපස හඹා යන්නට පටන් ගත්හ. ඉන්දීය රජය විශාල පරිශ්‍රමයක් දරා එය පාලනය කර ගත්තේය. එහෙත් වටිනා ජීවිත දහස් ගණනක් රටට අහිමි විය. කුමන රාජ්‍යයක වුව ජනතාව කොවිඩ් පාලනයට අවබෝධයෙන් යුතුව සහයෝගය ලබා දිය යුතුය. ශ්‍රී ලංකාවේ ජනතාවගේ හැසිරීම ගැන ද සියයට-සියයක් සතුටු විය නොහැකිය.

ගොවි උද්ඝෝෂණ රට පුරාම දැක ගත හැකිය. එම උද්ඝෝෂණ සෞඛ්‍ය නීතිවලට පටහැනිව පැවැත්වෙන බව රහසක් නොවේ. රජයට උද්ඝෝෂණ තහනම් කළ හැකි වුව එය ජනතාවගේ අයිතියක් ලෙස සලකා ඊට අවසරය ලබා දී ඇත. ඉදිරියේදී ගුරු-විදුහල්පති උද්ඝෝෂණ පැවැත්වෙන බවට ආරංචි පැතිර ගොස් තිබේ. කොළඹට විශාල පිරිසක රැගෙනවිත් විරෝධතා පැවැත්වුවහොත් තවත් කොවිඩ් රැල්ලක් එයින් මතුවීමට ඉඩ තිබේ. ආණ්ඩුව ඉතා අපහසුවෙන් කරගෙන ගිය කොවිඩ් පාලනය එයින් අනතුරට ලක්වන්නට ද ඉඩ තිබේ.